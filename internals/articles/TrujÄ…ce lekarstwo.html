<!--1-->
Światowe perturbacje finansowo-gospodarcze, których skutki zaczynamy
odczuwać w domu, pracy i sklepie, mają swoje systemowe przyczyny.
Przyczyny te działają niezależnie od tego, ile kolejnych setek
miliardów dolarów czy euro wpompują rządy w ratowanie własnych systemów
bankowych, gdyż są to przyczyny wciąż nieujawnione szerszej opinii
publicznej, a przez to traktowane jako nieistniejące. Leczymy więc
chorobę, ale nie tę, na którą choruje pacjent. Felerny mechanizm
centralnego systemu bankowo-korporacyjnego nadal produkuje rosnące
ryzyko destabilizacji wynikające z tego, że gospodarka stoi, bo
produkcja nie znajduje pokrycia w popycie, który przestał być
stymulowany przez nowe kredyty.<br><br>Dzisiaj już wiemy, że banki USA,
które otrzymały pierwszą transzę ratunkową w postaci 350 mld $,
przeznaczyły otrzymane środki na wykupywanie konkurentów i wypłaty
honorariów dla menedżerów i dywidend dla właścicieli. Nie zanotowano
natomiast wzrostu udzielanych kredytów, co było intencją programu
ratunkowego.<br><br>Prawdziwą skalę ryzyka destabilizacji określają
dziś papiery rynku wtórnego, Credit Default Swaps (CDS), których
wartość w ciągu ostatnich 9 lat powiększyła się o niebotyczną kwotę
ponad 600 bilionów dolarów. To kwota ubezpieczeń m.in. lipnych zastawów
hipotecznych, tracących na wartości. Stanowi ona w przybliżeniu
odpowiednik 10 lat produkcji całego świata. <br><br>Ta astronomiczna
suma obrazuje rozmiar manipulacji i spekulacji sektora
bankowo-finansowego, których się dopuszczono mimo, a może na skutek
istnienia barier chroniących jego niezależności. Ktoś nadal żyje z
odsetek od tych papierów i gdyby liczyć sumaryczne przychody z tego
tytułu - wynoszące realistycznie szacując 4,5 % - to uzyskalibyśmy
roczną sumę czyichś dochodów na poziomie połowy PKB świata. Tyle
kosztuje dziś świat ubezpieczenie bankowej nierzetelności.<br><br>CDS-y
to nic innego, jak zabezpieczenia niepewnych akcji typu futures,
których wartość jest oparta na długoletnich - z horyzontem 30-50 lat -
prognozach, zakładających stały procentowo (wykładniczy) wzrost
parametrów ekonomicznych. Tylko w sterylnej przestrzeni matematycznej
takie prognozy zdają się mieć jakikolwiek sens i to głównie dla
brokerów, którzy mogą za ich pomocą zaprezentować inwestorom
spodziewany, krociowy zysk. Wprawdzie tylko w niesprawdzających się
prognozach, ale jednak.<br><br>W rzeczywistości fizycznej - w której
mamy do czynienia z ograniczoną rozmiarami planetą, oporną w
kształtowaniu materią i trudną do pozyskania energią - tego rodzaju
arytmetyczne ekstrapolacje ujawniają w końcu swój czysto spekulacyjny
charakter. Wtedy, w okresach zapaści - zwanych kryzysami - roztrzaskują
się po prostu o logikę życia gospodarczego. <br><br>Z tego rodzaju
zderzeniem prawdy z mitem mamy właśnie do czynienia. Alen Greenspan,
przez wiele kadencji szefujący największemu bankowi centralnemu świata,
przyznał to niedawno podczas przesłuchań w Komisji Senackiej kongresu
Stanów Zjednoczonych. Z infantylną szczerością oświadczył mianowicie,
że mylił się w swoich teoriach, które wyznaczały trendy gospodarek
światowych przez ostatnich kilkanaście lat.<br><br>Takie oświadczenie
oznacza, że błędne są także teorie ekonomiczne, wykładane na
uniwersytetach, a także błędne polityki stosowane przez rządy na ich
bazie. Słowa wypowiedziane przez Greenspana podważają sam fundament,
sam model ekonomiczny, który wymknął się spod kontroli ekonomistów,
nawet tych z najwyższego świecznika, którzy mają wgląd w najpilniej
strzeżone bazy danych.<br><br>Kryzys jest szansą. Szansą na przyjrzenie
się uważne systemowi i przekształcenie wadliwego modelu. Wykorzystując
tę szansę coraz więcej osób uświadamia sobie, że wykładniczego
przyrostu produkcji - będącego elementem modelowania przyszłości - nie
da się realizować i to z wielu powodów.<br><br>Jednym z nich jest to,
że człowiek, nawet ten zamożny, którego stać na zaspokajanie
wyrafinowanych zachcianek, ma ograniczoną percepcję i nie może na
przykład oglądać dwudziestu filmów na raz. Ma też skończonych rozmiarów
żołądek, a jego doba przeznaczona na konsumpcję ma też tylko 24
godziny. To sprawia, że nawet bogaci utracjusze muszą w pewnym momencie
powiedzieć konsumpcji stop.<br><br>Innym powodem fiaska wizji
wykładniczego wzrostu są skończone zasoby surowcowe planety. Dotyczy to
zwłaszcza ropy, której zużycie zacznie niedługo spadać, gdyż zbliżamy
się do szczytu jej wydobycia. Lecz inne surowce także wyczerpują się w
wielkim tempie, a rabunkowa gospodarka wysokowydajną w pozyskiwaniu
energii przyrodą sprawia, że coraz wolniej magazynujemy energię słońca
pozyskiwaną przez rośliny nieuprawowe. <br><br>Wreszcie,
uwarunkowaniem rozwojowym w ogóle nie analizowanym przez ekonomistów
jest ograniczona zdolność adaptacyjna świadomości do nagłych
przekształceń cywilizacyjnych. Dzisiejsze szalone tempo zmian
technologii sprawia, że studenci trzeciego roku uczelni technicznych
muszą weryfikować swoją wiedzę zdobytą na pierwszym roku studiów. Przed
takimi wyzwaniami zbiorowa świadomość ludzkości nigdy do tej pory nie
stawała, nie mamy więc doświadczeń, które by nam ułatwiły radzenie
sobie z tą sytuacją. <br><br>Wymienione ograniczenia sprawiają, że
między bajki należy włożyć założenie kontynuacji stałego wzrostu
gospodarczego, w tym i wykładniczego wzrostu konsumpcji. Machina
prognozowania finansowego ciągle jednak nie bierze tej oczywistości pod
uwagę, gdyż kanon wzrostu dalej obowiązuje. W efekcie tkwimy wciąż w
paradygmacie sztucznie okresowo przyspieszanego rozwoju - napędzanego
propagandą optymizmu - po którym następuje proporcjonalna do długości
okresu prosperity zapaść, powodująca masową pauperyzację
wyemancypowanej w okresie boomu klasy średniej i dalszą koncentrację
światowego kapitału. <br><br>Skoro zatem nie sposób poważnie traktować
modelu gospodarczego opartego na ciągłej ekspansji i wzroście, można
zasadnie pytać, dlaczego uparcie lansują go ekonomiści i media? Aby
odpowiedzieć na to pytanie, należy najpierw ujawnić wspomnianą i
ukrywaną przed opinią publiczną przyczynę kryzysu, jaką jest<br><br>systemowy
i chroniczny deficyt siły nabywczej w stosunku do światowej produkcji.
Deficyt ten wynika z przyjętego w późnym średniowieczu systemu
dwustronnego księgowania, a zwłaszcza z koncepcji amortyzacji i zysku,
która umożliwiała wypłatę dywidendy nawet wtedy, gdy wydatki
przedsiębiorstwa przewyższały jego przychody. Amortyzacja okazała się
niezwykle korzystna dla rodzącej się burżuazji, która za jej pomocą
mogła w teraźniejszości akumulować kapitał, przesuwając koszty jego
pozyskania w coraz odleglejszą przyszłość. Schemat tego wynalazku
kreatywnych księgowych przedstawiam na poniższym wykresie, gdzie
przychody minus wydatki dają wartość ujemną, a przychody minus
amortyzowane koszty dają wartość dodatnią.<br><br>Za pomocą amortyzacji
- która rozkłada spłatę realnie przez przedsiębiorcę ponoszonych
wydatków na wiele lat jego domniemanej prosperity w biznesie –
zaproszono niejako przyszłość do udziału w grze rynkowej. Milczącym
założeniem tej operacji było bowiem to, że przedsiębiorca utrzyma się w
grze rynkowej przez cały okres spłaty rat amortyzacyjnych.<br><br>Kreatywna
księgowość późnych wieków średnich była pierwszym znaczącym krokiem w
stronę bankowości, jaką znamy dzisiaj, gdyż - podobnie jak w analizach
kredytowych - zakładała przyszłą długoletnią wiarygodność klienta oraz
zasadniczą niezmienność warunków gospodarowania. Dodać należy, że
otwierała ona drogę wielkiej akumulacji kapitału i zjawisku
niezamykania się cykli produkcyjnych, które jest prymarnym źródłem
dzisiejszych perturbacji rynkowych. Akumulacja kapitału to bowiem nic
innego, jak powstrzymana konsumpcja, ujawniająca się na rynku deficytem
popytu.<br><br>I tutaj właśnie zaczyna się Eldorado banków, gdyż lukę w
popycie wypełniają one nowym kredytem. Nowy kredyt zwiększa siłę
nabywczą ludności i umożliwia skonsumowanie produkcji, czyli wykupienie
ze sklepów tego, co wytworzył niezwykle wydajny - i coraz wydajniejszy
- przemysł.<br><br>Gdyby nie nowe kredyty, przemysł nie zdołałby
odtworzyć cyklu produkcyjnego - musiałby ulec daleko posuniętej
implozji. Jednak kredyt, powiększający się w okresach boomu w tempie
wyższym, niż przyrost produkcji, oznacza dla kredytobiorców coraz
większe zobowiązania na przyszłości, branie jej niejako w niewolę
status quo, w którym ekonomia skazana jest na trwanie w fatalnym
błędzie petryfikującym jej niezrównoważenie.<br><br>Nowym kredytem
banki wspierają wybrane przez siebie podmioty gospodarcze, które dają
gwarancję spłacalności nie tyle rat, ile odsetek od nich. Dla banków
korzystna jest bowiem sytuacja rosnącej masy udzielonych kredytów, o
ile tylko odsetki od nich są terminowo regulowane przez dłużników.
Natomiast zwrot samego kredytu oznacza unicestwienie źródła
lukratywnego przychodu, czym banki wcale nie są zainteresowane.<br><br>W
praktyce wielu firm niezbędna wielkość wsparcia kredytowego ze strony
banków z roku na rok rośnie, a wraz z nią rośnie zależność
przedsiębiorców od decyzji podejmowanych poza sektorem produkcyjnym.
Nabiera to szczególnego znaczenia w okresie pogarszającej się
dekoniunktury na rynkach światowych, czyli malejącego popytu na dobra
konsumpcyjne, kiedy to prawdopodobieństwo niewywiązywania się
producentów z terminowej obsługi zaciągniętych długów rośnie, gdyż ich
towary nie są sprzedawane i zalegają w magazynach. W sytuacji pełnej
zależności przedsiębiorców od zewnętrznego finansowania, nawet krótka
zwłoka banku w przyznaniu firmie kredytu może oznaczać jej bankructwo.<br><br>Ostatecznym
beneficjentem procesu wstrzymywania przez banki emisji kredytu (bo nie
mają komu go wiarygodnie dać) jest kupiec masy upadłościowej,
przejmujący majątek bankrutujących podmiotów za ułamek kosztu jego
odtworzenia. W czasie kryzysów do kupujących należy wąska elita osób
posiadających wciąż zdolność kredytową, tracą zaś majątek właściciele
upadających firm i ich kierownicy - zaliczani do klasy średniej.<br><br>Jak
się oblicza, średnie oszczędności obywateli kształtują się na poziomie
20% PKB. Oznacza to, że oszczędności społeczeństwa wystarczają średnio
na 2-3&nbsp; miesiące konsumpcji bez pracy. Po wyczerpaniu tego bufora można
oczekiwać dalszego spadku popytu i pogłębiania się systemowego deficytu
siły nabywczej. Oznacza to dla sektora produkcyjnego dalsze redukowanie
produkcji oraz personelu i kontynuację spiralnego lotu dziobem w dół.<br><br>W
tej sytuacji zdumienie budzą środki zaradcze, jakie przyjmują rządy,
aby ratować sytuację. Zamiast uruchamiać programy budżetowego
wspierania kulejącej konsumpcji, wspierają banki i dalszą emisję
komercyjnego kredytu. Komu jednak banki mają go udzielić, żeby ratować
niezamknięty cykl produkcyjny, skoro wszyscy wiarygodni kredytobiorcy
wyczerpali się. Oto jest pytanie na miarę tego kryzysu.<br>