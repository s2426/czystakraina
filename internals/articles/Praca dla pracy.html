<!--12-->
<style type="text/css">.7cm; margin: 2cm }
		P { margin-bottom: 0.21cm }
	--
	</style>



<p style="margin-bottom: 0cm;">Wariactwo współczesnego świata
polega na tym, że dziś jedynie technologie korzystają z
gwałtownego rozwoju nauki, na którą przeznaczane są olbrzymie
środki społeczne. Osiągnięcia nauki - a raczej myśli ludzkiej,
jako daleko wykraczającej poza ścisłe definicje nauki - nie
docierają natomiast do szerszej publiczności. W powszechnej
świadomości zastępuje je mit, nadsyłany kanałami informacyjnymi
przez przedstawicieli szerszej publiczności, jakimi są dziennikarze
i politycy.</p>

<p style="margin-bottom: 0cm;">Jednym z centralnych mitów
współczesnej cywilizacji, który zatruwa nam życie i na którym
oparta została cała światowa gospodarka, jest mit pracy jako
jedynego źródła dobrobytu. Bez pracy nie ma kołaczy - jak wyraża
to nasze pospólne przysłowie.</p>

<p style="margin-bottom: 0cm;">Jednak zarówno myśl świecka
ugruntowana doświadczeniem, jak i myśl teologiczna, zaprzeczają
twierdzeniu, jakoby jeden plus jeden równało się dwa w przestrzeni
stosunków społecznych. W realu występuje bowiem synergia, będąca
zyskiem dodatkowym procesu. W gospodarce synergia przekłada się na
efekt pracy wyższy, niż włożony w nią wysiłek, a zawdzięczamy
ją dziedzictwu kulturowemu ucieleśnionemu w coraz bardziej
wyrafinowanych maszynach, zastępujących pracę człowieka. Zysk
uzyskiwany w procesie synergicznym buduje coś, co można by nazwać
kulturą wzajemnych kontaktów międzyludzkich, kulturą środowiska,
w którym produkcja stanowi ważny, ale nie wyłączny element. 
</p>

<p style="margin-bottom: 0cm;">Kultura budowana dzięki synergii
producentów staje się na naszych oczach w coraz większym stopniu
kulturą represji i tyranii, gdyż pokutuje w nas ogólne
przeświadczenie, że byt to praca, a dobrobyt to konsumpcja. Byt nie
jest jednak pracą, a przynajmniej nie powinien dać się do niej
sprowadzać. Prawdziwy byt bierze się bowiem najczęściej z tego,
jak spędzamy czas wolny od pracy, co wtedy robimy, czym się stajemy
z własnej woli, woli nieskrępowanej przymusem produkcyjności.</p>

<p style="margin-bottom: 0cm;">Tego czasu wolnego od pracy powinniśmy
mieć coraz więcej, jak wynika z równania synergii i prawdę mówiąc
jedynie z niego powinni być rozliczani politycy wstępujący na
urzędy. Politycy powinni dbać o to jedynie, aby czasu wolnego od
pracy przyrastało każdemu obywatelowi w okresie sprawowania ich
kadencji. 
</p>

<p style="margin-bottom: 0cm;">Tymczasem mierzy się bezrobocie, jakby
nie czas wolny, a robota była bogiem. Bezrobocie mówi jednak o tym,
że nie ma czego produkować, bo wszystko już jest w sklepach, a
tylko ludzie nie chcą dłużej kupować na kredyt.</p>

<p style="margin-bottom: 0cm;">Dzisiejszym ucieleśnieniem mitu pracy
dla pracy są niezliczone ilości stanowisk pracy nikomu tak naprawdę
niepotrzebnych, a jednak zajmowanych tłumnie przez
pseudopracowników mnożących pseudousługi i pseudodobra. Ich
gigantyczna konsumpcja nie przynosi pożytku nikomu.
Pseudopracowników upycha się dzisiaj w biurach, urzędach,
strukturach przemocy. Ich armia rośnie, bo nie uznajemy synergii za
fakt.</p>

<p style="margin-bottom: 0cm;">Tu dochodzimy do sedna problemu pracy
dla pracy, jakim jest obecny, dysfunkcjonalny model społeczeństwa,
będącego powszechnie zapracowaną maszynką zarabiającą pieniądze
i systemowo zadłużoną ponad miarę obsługi długów. Jądrem
dysfunkcjonalności społecznej jest zaś anachroniczny, globalny
system finansowy, kosztowy i księgowy.</p>

<p style="margin-bottom: 0cm;">Model ten należy zmienić, zaczynając
od podstaw, które leżą w naszej świadomości. Powinniśmy
wreszcie zrozumieć, że co najmniej jedna trzecia produkcji należy
się nam bez pracy, a w przyszłości jeszcze więcej.<br><br>Krzysztof Lewandowski, 22.09.2009<br></p>
