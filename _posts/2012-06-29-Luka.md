---
layout: post
title: Luka
---

<p><img src="{{site.baseurl}}\articles\pictures\465.Ma2.jpg" align="left" style="margin: 10px 10px" width="200"><!--117-->
<p>29 czerwca 2012</p>
<p>Współczesne czasy, poprzedzone wdrożeniem na powszechną skalę komputerów, przenośnych telefonów i internetu, różnią się zasadniczo od czasów je poprzedzających, w których zbieranie i przetwarzanie informacji wiązało się z olbrzymimi kosztami.</p>
<p>Dziś informacje w coraz większym stopniu zbierają się same, albo mogłyby się zbierać same, gdybyśmy temu procesowi nie stawiali wielu barier.</p>
<p>Ekonomia to nic innego, jak redukcjonistyczna wiedza o zachodzących procesach energetycznych pomiędzy podmiotami indywidualnymi oraz zbiorowymi. Redukcjonistyczna czyli uproszczona, kanciasta w porównaniu do płynnych procesów, jakie zachodzą w prawdziwych relacjach wymiany.</p>
<p>Stopień kanciastości teorii, czyli niedopasowania wiedzy (okularu) do rzeczywistości, decyduje o jej jakości. Jeśli teoria uznawana przez większość staje się bardzo kanciasta na skutek tego, że rzeczywistość uległa przemianie, wówczas wpływ samej teorii na rzeczywistość niepokojąco rośnie, wypaczając naturalne procesy rozwoju i doprowadzając do napięć.</p>
<p>Wydaje się, że z taką sytuacją mamy do czynienia obecnie. Rzeczywistość gna bowiem jak oszalała do przodu, pozostawiając daleko za sobą kamień milowy - bramę epoki informacji - podczas gdy ekonomia wciąż tkwi w paradygmacie XX wieku, paradygmacie znoju, czyli pracy opodatkowanej, nadkonsumpcji, czyli w efekcie długu, oraz amortyzacji, czyli dywi-dendy wypłacanej przedwcześnie. Teoria neoliberalizmu nie przewiduje, niestety, co z tymi pogłębiającymi się sprzecznościami począć, gdyż wynikają one z samych jej założeń.</p>
<p>Warto zauważyć, że stopień zintegrowania ludzkich działań jest dziś bardzo wysoki, z czego płynie wniosek, że praktycznie nikt nic nie robi dziś sam, a tylko w zespole i w olbrzymim uwarunkowaniu informacyjnym. Dzięki temu silnemu sprzęgowi i synchronizacji osiągamy - jako ludzkość - wysoki poziom synergii, czyli wartości dodanej, jak zwali ją wcześniejsi autorzy.</p>
<p>Współczesny, wysoki poziom wartości dodanej jest efektem współpracy globalnej. Jednak poza wytworzeniem coraz większego efektu, problemem wyłaniającym się od dziesięcioleci, który nasila się w epoce informacji, jest dystrybucja tego efektu.</p>
<p>Obecne zatory w dystrybucji tego, co w nadmiarze produkujemy, są wynikiem niedostoso-wania do tej produkcji siły nabywczej, czyli tego, co dostajemy w postaci pensji, umów i dywidend. Siła nabywcza jest podstawowym narzędziem podziału między ludzi wytwarzanej przez nich wartości dodanej, a jej niedostatki są podstawową przyczyną rosnących napięć społecznych. Ludzie są bowiem coraz bardziej oburzeni, gdy dostrzegają, z jakim irracjonalizmem traktuje się efekty ich pracy.</p>
<p>Irracjonalizm globalnego systemu objawia się przede wszystkim marnotrawstwem, np. 64 milionami mieszkań gotowych do zasiedlenia, które stoją puste w Chinach, podlegając procesowi entropii, a nie opieki. Z sytuacją podobnego marnotrawstwa mamy obecnie do czynienia w większości nowoczesnych gospodarek.</p>
<p>Od lat narastająca dysfunkcja dystrybucji wartości dodanej sprawia, że wąskie elity przechwytują większość zysków płynących z unowocześniania produkcji, a reszta ludzi patrzy ze zgrozą, jak nieadekwatnie do zasług dzielone są przywileje i jak rośnie przemoc, aby je chronić.</p>
<p>Na podstawie porównania wielkości ogólnej sprzedaży towarów i usług w poszczególnych krajach z wielkością przychodów, jakie płyną do ludności produkującej te towary i usługi, można obliczyć, że w krajach uprzemysłowionych, do jakich zalicza się Polska, ok. 40 procent wszystkich cen nie posiada pokrycia w sile nabywczej ludności.</p>
<p>Suma wszystkich przychodów ludności w Polsce wynosi 930 mld złotych, przy sprzedaży towarów i usług na poziomie 1500 mld złotych. Różnica między tymi wartościami stanowi lukę popytową, sięgającą 600 mld złotych rocznie.</p>
<p>Luka popytowa obrazuje naliczane systemowo koszty amortyzacji istniejącego majątku produkcyjnego, które są wliczane w ceny towarów, ale których nie wypłaca się pracownikom ani przedsiębiorcom, więc nie przekładają się one na siłę zakupów.</p>
<p>W miejsce tej luki można bez powodowania inflacji wprowadzać świeży kredyt bankowy i o to chyba chodzi bankom, aby tak było nadal, gdyż jest to dla nich niezwykle dogodna sytuacja. W jej obliczu korzystanie z bankowych pożyczek staje się dla gospodarki systemową koniecznością, gdyż w przeciwnym razie po-nad 1/3 gospodarki musiałaby rocznie upadać.</p>
<p>Na zakończenie tej refleksji podam jeszcze - za Wikipedią - wzór na obliczanie PKB:</p>
<p><b>PKB=dochodyzpracy+dochodyzkapitału</b></p>
<p><b>+dochodypaństwa+amortyzacja.</b></p>
<p class="p3">Jak widać z tego równania, amortyzacja odpowiada za rosnącą wraz z uprzemysłowieniem lukę popytową i wynikającą z niej konieczność zadłużania się państw, firm i gospodarstw. Amortyzacja, będąca w istocie księgową sztuczką (zafałszowaniem realnego przebiegu finansowania), sprawia, że dywidenda dla inwestorów wypłacana jest szybciej, niż by to wynikało z rachunku realnych wpływów i wydatków z tytułu prowadzenia działalności gospodarczej.</p>
<p>butiveAmortyzacja w rachunku księgowym powoduje systemowy błąd w całej gospodarce i nieadekwatność cen i popytu (popyt nie nadąża za cenami), przez co im kraj bogatszy, i im posiada większy majątek do amortyzowania, tym musi się bardziej zadłużać, co widać na przykładzie najbardziej nowoczesnych gospodarek, których stan zadłużenia w stosunku do PKB (GDP) przedstawia powyższy wykres.</p>
<p>Dlaczego jednak na sztuczkach księgowych mają korzystać nieliczni inwestorzy (przedsiębiorcy), wypłacający sobie przedwczesne dywidendy, a nie wszyscy obywatele? To pytanie stawia obecnie przed całym światem Ruch Oburzonych.</p>
<p>Dywidenda państwowa dla obywateli, będąca rekompensatą za to nadużycie, byłaby właściwym rozwiązaniem tego problemu.</p>
<p>Krzysztof Lewandowski</p>
<p>(CCA) Creative Commons Attributive</p>
<p>Dozwolone niekomercyjne kopiowanie</p>
<p>Tekst "Luka" jest przedrukiem z pisma ALTER, Nr 7, maj 2012,<a href="http://www.alterpismo.pl/" title="Pismo ALTER" target="">www.alterpismo.pl</a></p>