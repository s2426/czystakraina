---
layout: default
---
<img src="{{site.baseurl}}\articles\pictures\465.wawa.jpg" align="left" style="margin: 10px 10px" width="200"><!--215-->
<p>23.10.2014</p>
<p>Globalny system bankowy, oparty na opcjach, jest niestabilny. Dowodzą tego cyklicznie następujące kryzysy oraz aktualne statystyki obrazujące stopień rosnącego zagrożenia światowego ładu gospodarczego kolejną katastrofą finansową.</p>
<p>Po stu latach od utworzenia Fed-u, amerykańskiego banku centralnego opartego na kartelu prywatnych banków, widać już wyraźnie, że nie wywiązuje się on należycie z zadania stabilizowania światowych gospodarek, czego dowodem jest eskalacja globalnych nierówności i wynikających stąd konfliktów. Zamiast bogacić społeczeństwo, prywatny kartel bankowy bogaci sam siebie.</p>
<p>Ekonomista niemiecki Helmut Creutz oblicza, że skumulowany udział odsetek od kredytów w cenie finalnej produktów wynosi 40%, a w niektórych sektorach gospodarki, jak budownictwo, sięga nawet 70%. Wynika z tego, że lwią część korzyści wynikających z unowocześnienia gospodarek przejmuje właśnie sektor finansowy w postaci horrendalnych wynagrodzeń managerów kredytu i opcji oraz zysków właścicieli banków oraz instytucji satelickich.</p>
<p>Jeśli chodzi o rynek pieniądza, to obejmuje on zarówno pieniądz państwowy w postaci banknotów i bilonu NBP w obrocie (M0), jak i "pieniądz" prywatny w postaci kredytu generowanego w ramach rezerwy cząstkowej, czyli przy niewielkim udziale własnego kapitału banków. Obydwu rodzajów pieniądza nie da się rozróżnić, gdy już jest on na rynku, a relacja jednego do drugiego w obrocie gospodarczym jest trudna do uchwycenia drogą indukcyjną.</p>
<p>Pozostaje metoda dedukcyjna, aby oszacować stosunek ilościowy obydwu rodzajów pieniądza w gospodarce - państwowego i prywatnego. Zakładając przeciętną emisję pieniądza bazowego NBP na poziomie 136 mld zł, PKB w wysokości 1620 mld zł, prędkość obrotu złotówki 7obr/rok i 3-krotny mnożnik liczby transakcji w stosunku do PKB, uzyskujemy następujące wyliczenie:</p>
<p>Ilość transakcji w gospodarce: 3 x 1,620 = 4,860 mld zł</p>
<p>Ilość pieniądza obsługującego te transakcje: 4,860 / 7 = 694 mld zł</p>
<p>Emisja państwowa (wspólnotowa): 136 mld zł (20%)</p>
<p>Emisja prywatna: 694 - 136 = 558 mld zł (80%)</p>
<p>Z powyższej dedukcji wynika, że udział państwa polskiego w emisji pieniądza wynosi obecnie 20% przy emisji gotówki w wysokości 136 mld zł. Moja propozycja obejmuje zwiększenie tego udziału do 40% w okresie jednej kadencji parlamentu.</p>
<p>Polegałoby to na dodatkowej emisji przez NBP 136 mld zł przeznaczonych na 95-procentową gwarancję waluty lokalnej. Dotacja obywatelska przekazywana by była bankom municypalnym proporcjonalnie do liczby obsługiwanych przez ten bank kont obywatelskich.</p>
<p>Wstępem do tego kroku powinien być eksperyment lokalny, przeprowadzony w wytypowanym mieście bądź powiecie, powołania banku municypalnego i wyposażenia go w fundusz obywatelski w kwocie wynikającej z pomnożenia planowanej emisji (136 mld zł / 36 mln obywateli przebywających w kraju = 3,780 zł na jednego obywatela) przez liczbę mieszkańców regionu, w którym będzie prowadzony ten eksperyment. Np. dla miasta z 50 tys. mieszkańców fundusz ten wyniósłby 3,780 zł/os x 50,000 osób = 189 mln zł, a ilość wyemitowanego pieniądza gwarantowanego tym funduszem wyniosłaby 189 mln zł/0,95 = 199 mln jednostek równoważnych złotemu. Na jednego obywatela przypadałaby zatem kwota emisji waluty lokalnej w wysokości 3980 jednostek</p>
<p>Konta w walucie lokalnej byłyby obsługiwane przez bank municypalny i odpowiadały PESELom wszystkich osób mieszkających w rejonie eksperymentu, także dzieci.</p>
<p>Waluta lokalna podlegałaby wymianie bankowej na złotówki w relacji 95 groszy za jednostkę lokalnej waluty, co dla osoby wymieniającej oznaczałoby 5-procentową stratę przy wymianie. Wymiana waluty lokalnej podlegałaby karencji, tzn można by ją wymienić na złote po upływie okresu karencyjnego wynoszącego 1 rok od pełnej emisji.</p>
<p>Po minięciu okresu karencyjnego waluta lokalna zachowywała ważność, więc można by jej nie wymieniać na złote, tylko dalej się nią posługiwać w komplementarnym obiegu gospodarczym.</p>
<p>Status uczestnika lokalnej wymiany, poza indywidualnymi mieszkańcami, mogłyby także uzyskiwać małe lokalne firmy. Obrót walutą lokalną byłby zwolniony z CIT, PIT i VAT, a jedynie obciążony lokalnym podatkiem gromadzkim - obrotowym (kaskadowy) - liczonym od każdej transakcji prowadzonej za pomocą lokalnej waluty i pobieranym automatycznie.</p>
<p>Emisję obywatelskiej dywidendy w walucie lokalnej można rozłożyć w czasie na okres 1 roku. Może ona być realizowana ratami miesięcznymi, a najlepiej tygodniowymi. Dzięki rozłożeniu wypłat na raty można będzie lepiej zbadać dynamikę emisji waluty lokalnej w powiązaniu z wpływami do kasy samorządu. W ramach zintegrowanego programu badawczego można też zbadać podstawowe parametry gospodarcze związane z tą innowacją społeczną, jak prędkość obiegu waluty lokalnej czy wzrost aktywności gospodarczej w regionie, wyrażony łącznie w walucie lokalnej i złotówkach.</p>
<p>Uchwałą władz miejskich waluta lokalna powinna być akceptowana przy zapłacie lokalnych podatków, tak aby władze samorządowe mogły zawierać kontrakty z lokalnymi wykonawcami robót publicznych, płacąc im w całości lub w części walutą lokalną, uzyskaną z tych wpływów.</p>
<p>Krzysztof Lewandowski</p><p></p>
<p>krzysztofjanlewandowski@gmail.com</p>