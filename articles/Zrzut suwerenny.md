---
layout: default
---
<p><img src="{{site.baseurl}}\articles\pictures\465.rurociag.jpg" align="left" style="margin: 10px 10px" width="200"><!--225-->
<p>26.09.2015</p>
<p>Pojawiają się coraz częściej głosy, wypowiadane przez członków światowego establishmentu bankowego, o potrzebie przemodelowania polityk dotyczących pieniądza, a zwłaszcza polityki jego kreacji i wprowadzania na rynek w postaci długu.</p>
<p>Lord Mervyn King, w latach 2003-2013 zasiadający w fotelu prezesa Banku Anglii, wypowiedzieł się niedawno o obecnej sytuacji w bankowości w tych słowach: "Ze wszystkich sposobów organizowania bankowości, ten, z którym mamy obecnie do czynienia, jest najgorszy".</p>
<p>Słowa te odnoszą się do roli systemu bankowego w kreowaniu sinusoidowo przebiegających recesji, które destabilizują gospodarki świata, oraz do coraz wyraźniej się rysującej perspektywy globalnej deflacji, która przy obecnej polityce monetarnej wydaje się nieuchronna już w 2016 roku.</p>
<p>Wielobilionowe programy wspierania sektora bankowego (QE) za pomocą wykupywania za gotówkę przez banki centralne niepewnych obligacji, będących w posiadaniu prywatnych banków, nie przyniosły spodziewanych efektów. Wprawdzie banki zyskały tą drogą olbrzymi potencjał kredytowy, jednak społeczeństwo pogrążone w długach przejawia coraz mnieszą skłonność do dalszego zadłużania się, gdyż koszty odsetek przekraczają wydolność budżetów państw, biznesu i obywateli.</p>
<p>Potencjał kredytowy banków pozostaje więc niewykorzystany w sytuacji, gdy kredyt jest jedynym pieniądzem obsługującym rynek, a zapotrzebowanie na niego stale rośnie, gdyż rośnie potencjał wytwórczy gospodarek i ilość towarów i usług, które chcą znaleźć nabywców.</p>
<p>Efektem braku pieniądza jest zapaść lub co najwyżej stagnacja, zjawiska, za które w największym stopniu odpowiada właśnie wadliwy system bankowy, oparty wyłącznie na pieniądzu dłużnym. Gdy brakuje pieniądza, ludzie przestają kupować, a maszyny przestają się kręcić tak szybko, jak by mogły. Szacuje się, że luka produkcyjna w USA wynosi 1 bilion dolarów rocznie. O tyle więcej towarów i usług można by wyprodukować i sprzedać, gdyby system finansowy działał, jak należy.</p>
<p>Dlatego ekonomiści zastanawiają się, jak inaczej, niż poprzez dług, wprowadzić do obrotu brakujący pieniądz, który spowodowałby natychmiastowy wzrost gospodarczy rzędu 5-7 procent. Jest na to jeden prosty sposób - zasilić kasę państwową bezpośrednio z banku centralnego, bez pośrednictwa rynków finansowych.</p>
<p>Ze środowisk bankierskich podniosły się natychmiast lamenty, że są to pomysły na hiperinflację, gdyż pieniądz bezdłużny, wprowadzany na rynek poprzez inwestycje państwowe, nie będzie mógł być z rynku redukowany, jak ma to miejsce z pieniądzem kredytowym, który znika wraz ze spłatą długu.</p>
<p>Zwolennicy bezpośredniego zasilania kasy państwa pieniądzem emitowanym przez bank centralny wskazują jednak na alternatywne sposoby redukcji nadmiarowej emisji, a mianowicie za pomocą kasowania z obrotu dodatkowych wpływów podatkowych, wynikających z ożywienia gospodarki.</p>
<p>I tak na przykład amerykański system fiskalny ściąga w postaci podatków średnio 24,3% PKB, co przy wzroście PKB o 1 bilion dolarów, wynikającym z bezpośrednego zasilenia gospodarki bezdłużnym pieniądzem, spowodowałoby zwiększenie rocznych wpływów podatkowych o 243 mld dolarów.</p>
<p>Tymczasem wzrost PKB o 1 bilion dolarów, przy prędkości obrotu pieniądza w USA wynoszącej 7 (w roku 2012), wymaga zastrzyku tylko 143 mld dolarów pieniądza bezdłużnego. Z rachunku tego wynika, że całą zaaplikowaną gospodarce podaż pieniądza bezdłużnego można by ściągnąc z rynku w ciągu zaledwie 7 miesięcy i jeszcze w skarbie państwa pozostałoby dodatkowe 100 mld dolarów, wynikające z ożywienia gospodarki. Czy w tej sytuacji można w ogóle mówić o niebezpieczeństwie hiperinflacji?</p>
<p>Ideę bezpośredniej emisji pieniądza przez bank centralny popiera również szef Partii Pracy Wielkiej Brytanii, Jeremy Corbyn, który występuje z programem PQE (quantitative easing for people) - kierowania dodatkowych strumieni pieniądza bezdłużnego poprzez inwestycje budżetowe w mieszkania komunalne oraz infrastrukturę energetyczną, drogową i cyfrową.</p>
<p>Zwolennikiem zrzutów pieniędzy z helikoptera do budżetu jest też Willem Buiter, główny ekonomista Citibanku, którego opinia brzmi: "Zrzuty pieniądza z helikoptera do Chin, do strefy euro, Wielkiej Brytanii i USA, oraz restrukturyzacja długów... mogą powstrzymać, a przy natychmiastowym wdrożeniu, zapobiec recesji w następnych dwóch latach, przy braku wzrostu ryzyka większej i głębszej recesji w okresie późniejszym."</p>
<p>Z kolei profesor Bill Mitchell z Australii nazywa zrzuty pieniądza "finansowaniem jawnym pieniądzem" (OMF - Overt Money Financing) i zwraca uwagę na to, że bezpośrednie finansowanie budżetu pieniądzem emitowanym przez bank centralny jest tematem tabu w środowisku finansistów, gdyż pozbawiłoby krociowych wpływów maklerów handlujących obligacjami, a także umożliwiłoby zdjęcie z rządów przygniatającego balastu długów wobec prywatnego kartelu bankowego.</p>
<p>Alternatywą dla zrzutów pieniądza w postaci inwestycji komunalnych i infrastrukturalnych jest jego "zrzut demokratyczny" w postaci bezwarunkowego dochodu podstawowego, wypłacanego wszystkim obywatelom jako dywidenda od nowoczesności. Bezwarunkowy dochód powinien rosnąć w cywilizowanym świecie proporcjonalnie do umaszynowienia produkcji i usług.</p>
<p>Bezpośrednie zasilanie kasy państwa pieniądzem emitowanym przez bank centralny tego państwa jest w istocie przywracaniem suwerenności pieniądzu, którego emisja w przeważającej części została dziś sprywatyzowana i podporządkowana spekulacjom finansowym.</p>
<p>Jedyną przeszkodą na drodze tego suwerennego procesu wydaje się być chaos, zakłócający unormowaną pracę maszyn, do którego świadomie lub podświadomie prą elity finansowe w obawie przed odebraniem im światowej dojarni i bilionowych wpływów.</p>
<p>Krzysztof Lewandowski</p>